---
layout: post
title: Hoe ToThePoint De Droom Om Programmeur Te Worden Wil Mee Wil Helpen Realiseren
permalink: /blog/hoe-tothepoint-de-droom-om-programmeur-te-worden-mee-wil-helpen-waar-worden/
author: steven_heyninck
date:   2015-11-3
header: dream.jpg
---

Bij ToThePoint kregen we vorig jaar de vraag of we een dagje les zouden willen geven bij
[De Lift](http://www.delifteducation.be/), een privé-school, gelegen in Diest - voor jongeren met autisme.
De lesdag, bestaande uit enkele sessies, zou gaan over onderwerpen als java, test driven development en
algemene info uit het bedrijfsleven.

![De Lift gebouw image-right](/img/blog/de-lift/gebouw-de-lift.jpg)
In De Lift krijgen jongeren de kans om een volledig op maat gemaakt pakket van opleidingen te volgen om hen zo
klaar te stomen voor het uiteindelijke doel: na hun secundaire studies aan de slag kunnen gaan in de IT sector.

Deze vraag vanuit De Lift heb ik met plezier beantwoord door effectief naar Diest te trekken en daar een
dag door te brengen met de jongeren.
[![De Lift Education image-left](/img/blog/de-lift/de_lift.png)](http://www.delifteducation.be/)

Tijden de voormiddag sessie heb ik de focus gelegd op Test Driven Development en in een aparte sessie
in de namiddag heb ik een introductie Ruby On Rails gegeven. Daarnaast heb ik vragen beantwoord van de
leerlingen, over hoe het is om met, voor en ook bij klanten te werken.

Een van de jongeren, Maarten Vos, was bijzonder geïnteresseerd en enthousiast tijdens die dag.
Maarten ‘ademt’ java en zijn drive werkt ronduit aanstekelijk. Samen met hem heb ik ook
zijn verwezenlijkingen in java nog doorgenomen tijdens verschillende pauzes en hebben we tips & tricks
uitgewisseld.

Sindsdien heb ik Maarten voorzien van de
[OCA Study Guide](http://www.amazon.com/OCA-Certified-Associate-Programmer-1Z0-808/dp/1118957407) waarmee
hij zich naarstig aan het voorbereiden is op zijn OCA examen.
![OCA Study Guide image-left](/img/blog/de-lift/oca.jpeg)

Maarten heeft het boek in sneltempo weten te verslinden en oefent nu via proefexamens en
ondervindt zo ook al meteen dat de examenvragen opzettelijk dubbelzinnig geformuleerd worden
met slechts kleine nuances in de verschillende meerkeuze antwoorden, waardoor te snel antwoorden
hem nogal eens parten speelt. Exact waar proefexamens voor gemaakt zijn dus: wennen om nadien the
real thing te tackelen als een pro.

Heel binnenkort, van 9 tot 13 November 2015, is er weer [Devoxx](http://www.devoxx.be/) - de
jaarlijkse hoogmis voor al wie met Java en de JVM bezig is. Onder de 3500 aanwezigen zal Maarten, voor
de allereerste keer, er dit jaar ook bij kunnen zijn en zich tussen gelijkgezinden kunnen laven aan
een constante stroom van nieuwtjes en informatie omtrent zijn geliefkoosd onderwerp.

Ik laat even onze Cronos collega Cindy aan het woord, zij geeft les aan Maarten in De Lift:


![Cindy Smits image-left](/img/blog/de-lift/cindy_smits.png)
*Ik ben Cindy Smits en werk sinds 2007 voor Cronos. Mijn job is geëvolueerd van een gewone consultancyjob,
naar vanalles wat met kinderen en jongeren en IT te maken heeft.
Via [Digitale Wolven](http://digitalewolven.weebly.com/) geef ik
[workshops](https://www.facebook.com/digitalewolven/) op scholen of tijdens vakantiekampen
of organiseer ik educatieve IT verjaardagsfeestjes. Verder ben ik IT leerkracht bij De Lift.*

*Een privéschool voor jongeren met ASS (Autisme SpectrumStoornis). De bedoeling is deze jongeren, die door
hun vorm van ASS niet meer meekunnen in het gesubsidieerde onderwijs, toch een toekomstkans te geven en
klaar te stomen voor een job als informaticus.*
[![Digitale Wolven image-right](/img/blog/de-lift/digitale_wolven.jpeg)](http://digitalewolven.weebly.com/)

*Ik ben dus leerkracht van o.a. Maarten. Maarten is bijna 17 en zit in zijn 2de, en tevens laatste, jaar
bij De Lift. Hij had zichzelf Java aangeleerd nog voor hij bij ons op school begon via Youtube filmpjes.
Hij had al een grote basis toen hij bij ons begon. Zijn droom is om programmeur te worden. Het liefst wil
hij bij een heel groot bedrijf aan de slag zoals Google, Microsoft of Apple. Mijn taak als leerkracht is
vooral om hem in de juiste richting te sturen en ervoor te zorgen dat hij de juiste dingen leert. Hij
heeft ook moeten inzien dat het nodig is om andere dingen te leren dan alleen maar Java om een job te
kunnen vinden.*

*Omdat wij als leerkrachten (we zijn met 3 IT leerkrachten) ook niet alle IT domeinen beheersen gaan
we vaak op zoek naar professsionals binnen Cronos. Hierdoor kwam ik bij Steven uit. Steven is dan ook
op de school langs geweest om alle leerlingen een beetje te vertellen over zijn job. Vooral voor
Maarten was dit een topdag. Hij zag de kans om met een echte Java programmeur te praten en heeft die
kans dan ook genomen. Voor mezelf als leerkracht was dit dan weer een mooie kans om Maarten zijn kennis
wat verder te evalueren. Steven heeft achteraf dan ook voorgesteld om Maarten te begeleiden bij het examen
voor een OCA certificaat. Hier zijn we dan ook volop mee bezig. Ondanks dat Maarten zijn kennis groot is en
dit zeker haalbaar is voor hem, is dit door zijn ASS een moeilijke opdracht. Tijdens oefenexamens is hij
steeds zeer zenuwachtig en dit gaat hij nog moeten leren beheersen vooraleer hij het echte examen kan afleggen.*

*Verder willen we hem dit schooljaar ook nog de kans geven om een stage te kunnen doen. Hiervoor zijn we
volop contacten aan het leggen om de geschikte plaats voor hem te zoeken.*

*We schreven ons ook in voor de Google EU Hackathon en zijn geselecteerd. Ondanks dat we niet
zullen meedingen naar de prijs (om de druk van de leerlingen weg te halen) zien we dit als een
mooie kans om eens op een andere manier met programmeren bezig te zijn. Maarten kijkt hier enorm naar uit.*

*We kunnen als school uiteraard geen garanties bieden op een plaats op de werkvloer, maar doen al
het nodige om dit mogelijk te maken. We streven er dus naar dat Maarten na dit schooljaar voldoende
kennis en ervaring heeft om aan zijn eerste job te beginnen en misschien wordt hij dan wel mijn collega...*

Ook Maarten zelf wil wel even het woord nemen:

![Maarten Vos image-right](/img/blog/de-lift/maarten_vos.jpeg)
*Mijn naam is Maarten Vos.*

*Ik ben 16 en ik volg les in De Lift in Diest. In deze school volg ik een informatica opleiding.*

*Ik heb mezelf Java aangeleerd. Specifieke dingen heb ik opgezocht op het internet. In de toekomst
zou ik een (Java) programmeur willen worden.*

*Programmeertalen die ik nog zou willen leren zijn Python, Swift, JavaScript en Ruby. Ik zou eigenlijk
veel meer talen willen leren, en daar wil ik zo snel mogelijk mee starten.*

*Na de sessie vorig jaar met Steven was ik laaiend enthousiast. Tijdens de sessie heb ik met Steven
mee geprogrammeerd.*

Ondertussen volgen wij Maarten verder op, duimen voor het welslagen in zijn OCA examen en kijken al
verder vooruit om nadien zowel het Oracle Certified Professional (OCP) vervolgtraject met hem aan te
vatten. Verder houden wij uiteraard ook een oogje in het zeil om een geschikte stageplaats voor hem te vinden.

Dankjewel Cindy & veel succes Maarten !